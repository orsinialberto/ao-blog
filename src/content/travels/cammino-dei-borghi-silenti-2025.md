---
title: "Cammino dei Borghi Silenti"
slug: "cammino-dei-borghi-silenti-2025"
date: "2025-09-16"
endDate: "2025-09-20"
description: "Scoprire l’Umbria a piedi: 90 km tra borghi silenziosi, natura e incontri indimenticabili"
coverImage: "https://res.cloudinary.com/dx6hrvg6l/image/upload/v1763734562/photo-02_igqu4p.jpg"
heroTitleVariant: "light"
tags:
  - Italia
  - Umbria
  - Cammini
  - Borghi
  - ZainoInSpalla
location: "Italia"
duration: "5 giorni"
coords:
  lat: 42.649433
  lng: 12.283140
map:
  gpx: "/tracks/cammino-dei-borghi-silenti.gpx"
  points:
    - name: "Tenaglie"
      lat: 42.649433 
      lng: 12.283140
      description: "Partenza ufficiale del cammino"
    - name: "Guardea"
      lat: 42.626137 
      lng: 12.297390
      description: "Primo paese incontrato dopo la partenza"
      direction: "Sud"
    - name: "Santa Restituta"
      lat: 42.644395
      lng: 12.343681
      description: "Minuscolo borgo accogliente"
      direction: "Sud-Est"
    - name: "Toscolano"
      lat: 42.658471
      lng: 12.349891
      description: "Borgo conservato, attraversato dopo la tenuta dei ciclamini"
      direction: "Nord-Est"
    - name: "Collelungo"
      lat: 42.713526
      lng: 12.354000
      description: "Piccolo borgo visitato come deviazione da Morre"
      direction: "Nord-Est"
    - name: "Acqualoreto"
      lat: 42.728067
      lng: 12.335467
      description: "Borgo suggestivo con piccola biblioteca"
      direction: "Nord-Ovest"
    - name: "Cerreto"
      lat: 42.693900
      lng: 12.255400
      description: "Borgo attraversato prima della cantina"
      direction: "Ovest"
    - name: "Montecchio"
      lat: 42.676330
      lng: 12.265000
      description: "Ultimo borgo prima del rientro a Tenaglie"
      direction: "Sud-Ovest"
    - name: "Melezzole"
      lat: 42.668161 
      lng: 12.338199F
      description: "Tappa panoramica tra faggete e borghi"
    - name: "Morre"
      lat: 42.709748 
      lng: 12.344700
      description: "Castello antico e la chiesa di Sant’Andrea"
    - name: "Civitella del Lago"
      lat: 42.710465 
      lng: 12.281258
      description: "Vista sul Lago di Corbara"
    - name: "Baschi"
      lat: 42.669538 
      lng: 12.216297
      description: "Buchi di Baschi"
gallery:
  - "https://res.cloudinary.com/dx6hrvg6l/image/upload/v1763734562/photo-01_q8trbr.jpg"
  - "https://res.cloudinary.com/dx6hrvg6l/image/upload/v1763734562/photo-02_igqu4p.jpg"
  - "https://res.cloudinary.com/dx6hrvg6l/image/upload/v1763734562/photo-03_nkm9b9.jpg"
  - "https://res.cloudinary.com/dx6hrvg6l/image/upload/v1763734562/photo-04_xpisb5.jpg"
  - "https://res.cloudinary.com/dx6hrvg6l/image/upload/v1763734562/photo-05_u1wlcy.jpg"
  - "https://res.cloudinary.com/dx6hrvg6l/image/upload/v1763734562/photo-06_lqwnwn.jpg"
  - "https://res.cloudinary.com/dx6hrvg6l/image/upload/v1763734562/photo-07_st2g7w.jpg"
  - "https://res.cloudinary.com/dx6hrvg6l/image/upload/v1763734562/photo-08_isom69.jpg"
  - "https://res.cloudinary.com/dx6hrvg6l/image/upload/v1763734562/photo-09_e6kow7.jpg"
  - "https://res.cloudinary.com/dx6hrvg6l/image/upload/v1763734562/photo-11_aqhtkv.jpg"
  - "https://res.cloudinary.com/dx6hrvg6l/image/upload/v1763734562/photo-12_ki9nij.jpg"
  - "https://res.cloudinary.com/dx6hrvg6l/image/upload/v1763734562/photo-13_aoiaxh.jpg"
---

## Introduzione

Il Cammino dei Borghi Silenti è uno dei percorsi più autentici che abbia mai fatto. Camminando tra sentieri e borghi sembra davvero di tornare indietro nel tempo: i paesini hanno un’aria fiabesca, i paesaggi lasciano senza parole e le persone che si incontrano sono accoglienti e autentiche. In questo cammino ho ritrovato lo stesso calore che si vive sul Cammino di Santiago, unito alla bellezza tutta italiana che rende questo percorso davvero speciale.

## Giorno 1: Tenaglie - Melezzole 29 km

La prima giornata del cammino inizia con la sveglia all’alba. Dopo una colazione veloce al bar del paese, parto. Lascio subito l’asfalto alle spalle e mi ritrovo immerso nei campi di lenticchie. Il sole deve ancora sorgere e le nuvole basse sfiorano i campi.
Dopo pochi chilometri incontro altri due camminatori, Daniele e Pamela, che finiranno per accompagnarmi per tutto il percorso.
Il primo paese che raggiungiamo è Guardea, abbastanza grande rispetto a quelli che incontreremo dopo. Ci fermiamo all’alimentari per prendere il pranzo al sacco e poi ripartiamo. Dopo parecchi chilometri, tra boschi e campi, arriviamo al primo vero borgo: il minuscolo borgo di Santa Restituta. A darci il benvenuto c’è un abitante del posto che ci offre un po’ di ristoro.
Decidiamo di mangiare lì il panino e, nel frattempo, arrivano altri camminatori. Durante la pausa si avvicina un signore anziano: prima si misura i battiti – la lunga scalinata per arrivare al borgo non perdona – e, visto che “è ancora vivo”, ci racconta alcune storie del paese e del territorio.

![Borgo Santa Restituta](https://res.cloudinary.com/dx6hrvg6l/image/upload/v1763734562/photo-01_q8trbr.jpg)

Finita la sosta, riprendiamo a camminare e scegliamo la variante più lunga, passando per la tenuta dei ciclamini di Mogol. Quando arriviamo alla grande tenuta speriamo quasi di incontrarlo, ma nulla. Magari però abbiamo incrociato qualche cantante o musicista del futuro, chi lo sa.
Lasciamo la tenuta e proseguiamo verso Toscolano. Entriamo nel bosco e inizia un saliscendi infinito. Il borgo è in alto, ma la strada continua a scendere. Non capiamo più nulla, ma andiamo avanti senza perderci d’animo. Alla fine il sentiero torna a salire e arriviamo a Toscolano: un altro borgo bellissimo e perfettamente conservato, come sarà poi una costante del cammino. Lo giriamo tutto e ripartiamo verso la nostra destinazione: Melezzole.
Arriviamo in poco tempo. È il terzo borgo della giornata, anche questo perfettamente conservato e costruito in pianta concentrica. Dentro ci sono solo un alimentari, un bar e una chiesa. Nient’altro.
La giornata finisce così: il tempo di ritrovarci tutti insieme e poi dritti in camera a dormire.

## Giorno 2: Melezzole - Morre 17,2 km

Dopo pochi chilometri la salita comincia davvero. Faccio molta fatica, ma con un passo lento e costante riesco a raggiungere la vetta. In cima il paesaggio si apre e un grande prato ci accompagna verso la sommità del monte. Purtroppo è ancora presto e, a settembre, le colline umbre al mattino sono spesso coperte da nuvole basse e da una leggera pioggerellina.
Rientriamo nel bosco e, dopo aver guadagnato ancora qualche metro di dislivello, tra i rami delle betulle troviamo finalmente la croce che segna il punto più alto. Il cielo è ancora coperto e ci perdiamo quella che, secondo molti, sarebbe la vista più bella dell’intero cammino. Pazienza. Dopo una breve sosta sotto la croce ripartiamo.
Usciti dal bosco ci attende una ripida discesa, una buona prova per le mie ginocchia già doloranti. Più avanti il sentiero entra in un castagneto meraviglioso. Tra saliscendi raggiungiamo Morruzze, un minuscolo borgo di quattro case con una vista spettacolare sulle colline. Qui ci fermiamo a mangiare i nostri panini, poi ripartiamo verso Morre.
La meta non è lontana e, dopo qualche chilometro, eccoci a Morre. È presto, quindi ci riposiamo un po’ prima di visitare il borgo. Qui dormo nella mia prima struttura donativa: ad accogliermi c’è una signora del paese che mi mette a disposizione la stanza di uno dei suoi figli, che ormai non vive più lì. È gentilissima, accogliente e felice di conoscere i camminatori. Con lei mi sento davvero in famiglia, una sensazione che mi accompagnerà per tutto il cammino e che sarà una delle cose che apprezzerò di più.
Quando recuperiamo le energie, usciamo a visitare il quinto borgo del cammino, Morre: ben conservato e diverso dagli altri, perché non ha la classica pianta concentrica.
Poi, visto che Collelungo è poco distante, decidiamo di raggiungere anche quel borgo. È altrettanto piccolo e tranquillo, e lì ci fermiamo per un aperitivo nell’unico bar del paese, prima di tornare verso l’agriturismo.
Arrivata l’ora di cena ci riuniamo tutti e andiamo nell’unico agriturismo della zona. Da lì assistiamo a un tramonto mozzafiato: il cielo si tinge di un rosa velato che ci lascia senza parole. Vorremmo che il tempo si fermasse.
Dopo il tramonto ceniamo insieme ad altri camminatori. Il gruppo cresce, e gli animi sono sempre più felici.

![Tramonto Morre](https://res.cloudinary.com/dx6hrvg6l/image/upload/v1763734562/photo-07_st2g7w.jpg)

## Giorno 3: Morre - Civitella del Lago 15,3 km

Il terzo giorno di cammino inizia con un pensiero rassicurante: “sono solo 15 chilometri, e la parte più dura ormai è alle spalle”. In realtà sto imparando che, quando cammini nel cuore dell’Italia, l’Appennino è un continuo saliscendi che non ti dà tregua.
Lasciamo Morre prendendo la strada più corta, evitando Collelungo che avevamo già visitato il giorno prima.
Poco dopo, mentre attraversiamo una sterrata, veniamo “assaliti” da un gatto sbucato all’improvviso dall’erba. Salta fuori, si struscia, ci segue per qualche metro… insomma, ci facciamo un nuovo amico lungo il sentiero.
In breve tempo arriviamo ad Acqualoreto, un borgo bello quanto tutti gli altri. Sotto un arco d’ingresso troviamo una piccola biblioteca davvero affascinante. Attraversiamo il borgo e rientriamo nel bosco: qui a colpirci sono le postazioni di caccia rialzate e un prato di fiori rosa che spicca tra i faggi.
Proseguiamo finché non ci troviamo davanti una salita ripida, breve ma più intensa di quella del Monte Croce di Serra. La fatica si fa sentire, forse più del giorno precedente. Alla fine sbuchiamo davanti a una piccola chiesa incastonata sotto una roccia: il Santuario della Madonna della Pasquarella. È sperduto nella natura eppure perfettamente conservato. Mi chiedo come abbiano fatto a costruirlo lassù.
Riprendiamo il cammino e raggiungiamo Civitella del Lago, arroccata in alto con una vista sul lago di Corbara semplicemente spettacolare. Ci fermiamo al bar per ristorarci e goderci il panorama. Anche la tappa di oggi è completata.
La sera ceniamo in una locanda del paese, sempre con vista sul lago, mentre il cielo ci regala uno dei tramonti più belli che abbia mai visto. Finita la cena rientriamo all’ostello: la giornata è conclusa e finalmente possiamo riposare.

![Tramonto Civitella del Lago](https://res.cloudinary.com/dx6hrvg6l/image/upload/v1763734562/photo-09_e6kow7.jpg)

## Giorno 4: Civitella del Lago - Baschi 13 km

Il quarto giorno parte in modo tranquillo: ormai siamo quasi alla fine e la tappa di oggi è breve. L’obiettivo, più che arrivare, è trovare la famosa cantina che offre una degustazione ai camminatori.
Lasciamo Civitella del Lago e il sentiero si infila tra gli ulivi prima di sbucare su una strada provinciale. Chiacchierando, ci distraiamo e continuiamo a camminare senza far caso ai segni del cammino. Dopo un po’ ci accorgiamo che qualcosa non torna: nessuna traccia, nessun segnale. Controlliamo la mappa e scopriamo di aver sbagliato strada. La prendiamo con filosofia, ridiamo della distrazione e torniamo indietro. Al bivio imbocchiamo finalmente la direzione giusta e raggiungiamo Cerreto.
Attraversiamo il paese e, dopo poco, arriviamo alla cantina tanto attesa. I proprietari ci accolgono calorosamente e ci fanno assaggiare diversi vini della loro produzione. Sono tutti ottimi, e scopro anche che alcuni vengono realizzati con uve… ammuffite! Facciamo i nostri acquisti e riprendiamo il cammino.
Anche oggi non manca una bella salita, e sotto il sole diventa ancora più impegnativa. Una volta arrivati in cima raggiungiamo Baschi, il borgo più grande che incontriamo lungo tutto il cammino. Dopo giorni di silenzio e stradine deserte, ritrovarsi nel traffico è quasi uno shock: le macchine non ci erano affatto mancate. La parte antica però è splendida. Scopriamo che le vie di Baschi vengono chiamate “buchi” perché strette e labirintiche, e certi muri e balconi sembrano sfidare la gravità.
Prima di raggiungere il nostro alloggio facciamo tappa all’alimentari per prendere un panino con la porchetta da portare il giorno dopo. Poi rientriamo nell’affittacamere che avevamo prenotato, dove ci accogli, a casa loro, una coppia davvero simpatica e premurosa. Ci fanno sentire come a casa, un po’ come dei genitori che si preoccupano di tutto.
La sera siamo fortunati: riusciamo a cenare tutti insieme, tutto il gruppo di camminatori incontrato nei giorni precedenti. È l’ultima cena insieme e, quando arriva il momento dei saluti, c’è un po’ di tristezza. Ma la serata non finisce qui: nel parco del paese c’è una festa e sta suonando una band chiamata “Sciroccati”. La notte si anima, cantiamo e balliamo finché le gambe reggono.

## Giorno 5: Baschi - Tenaglie 16 km

L’ultimo giorno è un cammino verso il rientro. La coppia che ci ha ospitato ci prepara una colazione degna di una pasticceria: brioches, torte, paste… e guai ad avanzare qualcosa. Un’accoglienza meravigliosa, semplice e genuina, che ricorderò a lungo. Dopo averli salutati, riprendiamo a camminare.
È l’ultimo giorno e in testa scorrono tanti pensieri. Il paesaggio è bellissimo, l’aria è fresca, mi sento rilassato e ripenso a tutto ciò che ho vissuto in questi giorni. Mi ha colpito la semplicità delle persone e della vita in queste terre. Mi sento più “leggero”, e capisco che l’effetto del cammino sta facendo il suo corso.
Prima di raggiungere l’ultimo borgo passiamo per una necropoli etrusca, un tuffo nella storia più antica di queste zone. Al centro c’è un’area di ristoro, ma purtroppo la persona che avrebbe dovuto accoglierci non c’è, quindi non possiamo godere della sua rinomata ospitalità. Poco male: il posto è affascinante e ci concediamo comunque una breve pausa.

![Necropoli Etrusca](https://res.cloudinary.com/dx6hrvg6l/image/upload/v1763734562/photo-13_aoiaxh.jpg)

Usciti dalla necropoli arriviamo a Montecchio, l’ultimo borgo prima del rientro a Tenaglie. Anche questo è molto bello. Ci fermiamo in un negozio dove un’anziana signora intreccia piccoli cesti di vimini e crea accessori per i camminatori. Ci racconta un po’ della sua storia e di quella del paese. Qui le tradizioni non sono solo memoria: sono parte viva del territorio.
Lasciato Montecchio rientriamo finalmente a Tenaglie. Il cammino è completato. Raggiungiamo il punto di partenza e ritiriamo la credenziale. Festeggiamo mangiando il panino con la porchetta più buono che abbia mai assaggiato e aspettiamo l’arrivo degli altri camminatori. Uno alla volta arrivano tutti: ci congratuliamo, scambiamo impressioni e commenti sul percorso, felici di aver condiviso questa avventura.

Il cammino è giunto al termine e, come sempre accade, lascia qualcosa dentro. In questi giorni ho scoperto un’Italia diversa: più tradizionale, autentica, fatta di persone che vivono con semplicità e che sanno accoglierti come se fossi uno di famiglia. Ascoltare le storie di un anziano del posto, essere ospitato da sconosciuti con una gentilezza che non chiede nulla in cambio: sono momenti che restano.
La solidarietà delle persone è qualcosa che spesso dimentichiamo, presi dalla velocità della vita quotidiana, e che invece meriterebbe di essere riconosciuta e custodita. Camminare ti libera dallo stress, ti rallenta, ti rimette in contatto con ciò che conta davvero.
A fare da cornice a tutto questo c’è un paesaggio che sembra disegnato per un cammino lento: colline di ulivi e di viti, boschi di castagni, borghi perfettamente conservati. È uno scenario che accompagna, sostiene e amplifica ogni emozione. Un viaggio semplice, ma capace di lasciare un segno profondo.

